<!---
status: ALMOST
inserire QR a pagina personale
-->

# Chi è l'autore

Proviamo a descrivere l’autore attraverso una lista di dieci “fatti”.

Davide Carboni si interessa di tecnologia da sempre. Ispirato dai robottoni giapponesi è affascinato dai severi e disciplinati scienziati che li costruiscono più che dai piloti belli e ribelli che li guidano in battaglia. 

In virtù di questa ispirazione, mentre i suoi compagni delle elementari vogliono tutti diventare degli astronauti lui vorrà diventare “uno di quelli che inventano i robot”. Sfortunatamente non costruirà mai un robot ma studierà fisica, matematica, statistica, elettronica, informatica per tutta la vita.

Vive in pieno la rivoluzione Internet, ma forse si trova un po’ troppo giovane quando è il momento di cavalcarla e troppo anziano quand’è il momento di inseguirla. O almeno questa è la scusa che racconta a sé stesso.

Oltre a laurearsi in Ingegneria Elettronica coglie al volo la possibilità di ottenere un dottorato in Informatica mentre in pratica lavora a tempo pieno come ricercatore e tecnologo per il Centro di Ricerca Scientifica e Studi Stuperiori in Sardegna.

Nel 2010 ospite di un convegno sul nascente Internet delle Cose, scopre che senza saperlo è un esperto del tema almeno dal 2006. A seguito di questa presa di coscienza inizia un percorso che lo porterà a fondare qualche anno dopo e insieme a tre colleghi la start up paraimpu.com

Nel 2011 si imbatte nel Bitcoin e lo declassa a “mica posso seguire ogni diavoleria dei nerd”. Nel 2013 ci ripensa e nel 2014 e 2017 scrive alcuni libri sul tema Bitcoin e blockchain. 

Nella sua lunga carriera di consulente informatico, CTO e specialista di sistemi distribuiti e blockchain, si è spesso imbattuto in problemi legati alla sicurezza informatica.

Dal 2023 mantiene un blog sulle best practice dello sviluppo di applicazioni in blockchain.

Sono solo otto cose fin qui. Davide ha imparato che a volte bisogna aggiustare gli obiettivi perché non si possiede mai tutta la conoscenza necessaria prima di iniziare un’impresa piccola o grande che sia.

Ma **smettiamola di parlare in terza persona** e raccontiamo qualche fatto sostanziale.

Sono nato a Cagliari e qui ho studiato e lavorato per gran parte della mia vita. Ho una laurea in Ingegneria Elettronica guadagnata all’Università di Cagliari ed un dottorato in Informatica, questo però ottenuto all’Università di Sherbrooke in Quebec. Ho iniziato a interessarmi di informatica all’età di 13 anni con l’avvento dei computer domestici. Prima Commodore 64, ZX Spectrum e qualche anno dopo Amiga e finalmente PC (compatibile) IBM. 

Ho lavorato in progetti legati alla tecnologia per tutta la mia carriera, in collaborazione o alle dipendenze di aziende e centri di ricerca come il CRS4 di Cagliari, il laboratorio IMS di Bordeaux, l’Intel Collaborative Research Institute a Londra.

Ho scritto oltre trenta tra articoli scientifici in riviste e paper per conferenze peer-reviewed. Sono co-inventore di otto brevetti.

Attualmente opero come libero professionista, sono membro associato del Clusit (Società Italiana sulla Sicurezza Informatica) e di DeCifris (Società Italiana di Crittografia) e professore a contratto per l'Università Luiss e co-docente del corso di Tecnologie Emergenti.

Questo fa di me un esperto di sicurezza informatica? Forse no. Ma fa di me uno che ha sempre voglia di imparare cose nuove e guardacaso ho scoperto che scrivere un libro a volte è il modo migliore per imparare qualcosa.

Se volete sapere di più ecco un QR (sicuro se avete una copia originale del libro) che punta alla mia pagina personale.


<img src="images/qrcode_digitaldavide.me.png" width=160px></img>

<!-- non rimuovere il commento newpage -->
<!-- \newpage -->