<!---
status: READY
-->

# Il rischio è bello (se sai come prenderlo)

> *(una società) con una enorme asimmetria tra chi non rischia nulla e chi deve farsi carico anche dei rischi altrui è destinata ad implodere.*

> *(Nassim Nicholas Taleb)*


Il titolo di questo capitolo potrebbe suonare strano, ma in realtà il concetto di rischio è fondamentale e la sua gestione potrebbe diventare uno strumento molto potente nelle nostre mani. 

Il rischio è parte integrante della vita stessa, collegato profondamente al concetto di conoscenza e di tempo. Infatti, il rischio è strettamente legato all'opportunità cioè alla possibilità di intraprendere un'azione che potrebbe generare un beneficio, ma che porta con sé anche la probabilità di un risultato avverso.

La gestione del rischio permea non solo la vita dei singoli individui, ma anche l'intero funzionamento delle società e delle economie globali.

Pensiamo, ad esempio, al rischio che affronta un imprenditore. Quando cerca finanziamenti per realizzare la sua idea, sa che potrebbe avere successo e trionfare sul mercato, oppure potrebbe fallire, creando gravi perdite per sé e per i suoi investitori.

Esiste anche il rischio finanziario per chi presta denaro, come le banche, che sono tra i massimi esperti nella gestione del rischio. Prima di concedere un prestito, una banca effettua un'analisi approfondita del profilo del richiedente, raccogliendo tutte le informazioni necessarie per valutare il rischio di insolvenza e determinare il tasso di interesse più appropriato.

Il rischio ha una relazione diretta con il futuro, perché incarna l'incertezza su ciò che potrebbe accadere e che ancora non sappiamo. In questo senso, le persone avverse al rischio tendono a preferire ciò che già conoscono, restando ancorate allo status quo. Al contrario, chi è disposto a correre rischi è, in un certo senso, più orientato al futuro, poiché il futuro è per definizione incerto e sconosciuto.

Questo non vuole essere un invito a prendere rischi indiscriminatamente, soprattutto se non siamo inclini a farlo. Chi scrive, ad esempio, si considera una persona piuttosto prudente. Tuttavia, è innegabile che senza coloro che si assumono dei rischi, il progresso si fermerebbe. Gli imprenditori, i visionari, gli artisti: sono tutti individui che scommettono su qualcosa di importante in cambio di una ricompensa incerta. Sono queste persone che spingono avanti la società, l'arte, l'economia e sono i veri motori dell'innovazione.

Come accennato prima, il rischio è strettamente collegato all'opportunità. Si decide di intraprendere un'azione di cui non si conoscono gli esiti, che potrebbe portare grandi vantaggi o altrettanto grandi perdite. La capacità di gestire il rischio è quindi essenziale, ed è forse una delle competenze più importanti nella società moderna. In ogni settore economico, la gestione del rischio è al centro delle attività. Prendiamo come esempio la paura che oggi suscita l'intelligenza artificiale. In futuro, potrebbe sconvolgere il mercato del lavoro, eliminando professioni e ruoli attualmente occupati da milioni di persone. 

Tuttavia, la responsabilità delle azioni compiute dai sistemi basati su intelligenza artificiale ricadrà sempre sulle persone. Una macchina non può essere portata in tribunale a rispondere delle sue azioni. Le persone che sapranno prendersi questo tipo di responsabilità saranno pagate per farlo, e anche molto bene, ma dovranno essere dei veri esperti nella gestione del rischio.

Nassim Taleb sostiene che il rischio è ciò che dà realtà e significato alle esperienze. Senza rischi o conseguenze tangibili, come nei sogni o nei film, le esperienze non sono considerate reali. Utilizzando il pensiero della “macchina dell'esperienza” di Robert Nozick, Taleb dimostra che, anche se potessimo vivere esperienze perfette senza rischi, non le considereremmo autentiche. 

Le storie che ci coinvolgono, secondo il teorico della sceneggiatura Robert McKee, sono quelle in cui i personaggi hanno qualcosa da perdere, poiché è il rischio che conferisce loro significato. In breve, il rischio è il motore che guida sia le azioni individuali che il progresso collettivo dell'umanità.


Come vedremo, è essenziale imparare a misurare il rischio. Se da un lato il rischio ci spinge verso il futuro, dall'altro deve essere minimizzato, e il profitto potenziale massimizzato. Sarebbe insensato fare il contrario. Gli economisti e i gestori di investimenti lo sanno bene: un buon portafoglio titoli è sempre bilanciato in base al rischio. Chi gestisce un portafoglio cerca di ottenere il massimo profitto possibile fissando un certo livello di rischio, o in modo duale, mira a ridurre il rischio fissando un certo obiettivo di profitto.

Esistono molti tipi di rischio, inclusi quelli legati agli aspetti tecnici, finanziari o imprenditoriali. Ci sono anche rischi legati alla sicurezza sul lavoro e alla sicurezza dei sistemi, siano essi fisici o digitali. Non è insolito sentire parlare di "valutazione del rischio" o "responsabile del rischio" negli ambienti di lavoro, poiché tutta la normativa sulla sicurezza è incentrata su questo concetto.

Questo libro non parlerà di volatilità degli investimenti o della valutazione del rischio nei luoghi di lavoro. Come avrai intuito, si concentrerà sul rischio nel mondo cyber. Non possiamo difenderci nel mondo digitale senza sapere quali rischi corriamo quando utilizziamo un determinato servizio, o quale livello di esposizione ha la nostra azienda quando opera online.

<!-- non rimuovere il commento newpage -->
<!-- \newpage -->